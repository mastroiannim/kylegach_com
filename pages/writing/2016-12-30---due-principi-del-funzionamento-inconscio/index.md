---
title: Due principi del funzionamento inconscio
path: /writing/Due-principi-del-funzionamento-inconscio/
date: 2016-12-30T22:08:10Z
---
![alt text](due-principi-del-funzionamento-inconscio.png)
Nel testo L’inconscio come insiemi infiniti lo psicoanalista cileno Ignacio Matte Blanco formula due principi del funzionamento mentale a partire dalla sua esperienza clinica con i pazienti psichiatrici.
I due principi del funzionamento inconscio sono:
il principio di generalizzazione e il principio di simmetria.
– Il principio di generalizzazione
Il sistema inconscio tratta ogni singolo elemento (persona, oggetto, concetto) come parte di un insieme contenente altri elementi.
  Attraverso il principio di generalizzazione inconscio, vengono scelte delle caratteristiche e tralasciate delle altre: nella scelta di insiemi o classi sempre più ampie, l’inconscio preferisce quelle funzioni proposizionali che in un aspetto esprimono una generalità crescente e in altri conservano alcune caratteristiche della cosa di partenza.
– Il principio di Simmetria
Il sistema inconscio tratta la relazione inversa di qualsiasi relazione come se fosse identica alla relazione.
  In altre parole, tratta le relazioni asimmetriche come se fossero simmetriche. Il principio di simmetria è un principio logico unico e omnicomprensivo che dissolve ogni logica.
Quando si applica il principio di simmetria non può esserci alcuna successione (nessuna ordinalità); il tempo non c’è.
Per il principio di simmetria la parte è necessariamente identica al tutto (se il braccio è una parte del corpo, il corpo è una parte del braccio), tutti i membri di un insieme o di una classe sono trattati come identici tra loro e identici all’insieme o classe, non c’è relazione di contiguità fra le parti di un tutto:se il libro è in ogni pagina non può esserci una relazione di contiguità fra le pagine.
Matte Blanco nella sua trattazione riprende la scoperta dell’inconscio così come teorizzata da Sigmund Freud, valorizzando la prima topica nelle sue connotazioni psicologiche generali.

